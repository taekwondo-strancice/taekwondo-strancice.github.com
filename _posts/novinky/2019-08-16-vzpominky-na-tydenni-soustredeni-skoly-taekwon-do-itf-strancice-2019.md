---
layout: post
title: Vzpomínky na týdenní soustředění školy
tagline: 2019
group : news
categories: [soustredeni]
tags : [soustředění, letní]
date: 2019-09-03 18:00:00+01:00 CEST
document: "https://www.facebook.com/pg/taekwondo.strancice/photos/?tab=album&album_id=2534634469881634"
---
{% include JB/setup %}

Do třetice všeho nejlepšího. Po únorovém a červnovém víkendovém soustředění jsme se v půlce července opět  ocitli v jižních Čechách. Bylo pondělí 15. a výběhem k borotínskému hradu odstartovalo týdenní soustředění školy Taekwon-Do ITF Strančice.

Hlavním cílem bylo naučit se novou sestavu, zlepšit techniku, zvýšit výskok, přidat na síle a tvrdosti, vyzkoušet novou taktiku. A tak skoro každý den začínal rozcvičkou před snídaní, po ní následoval až dvouhodinový trénink v dobocích v tělocvičně. Mezi obědem a večeří jsme stíhali dva tréninkové bloky a od 20. hodiny cvičení přímo armádní! Po loňské krátké návštěvě tu totiž opět byl Ladislav Túrym, instruktor boje zblízka a člen Armády České republiky, který s námi letos strávil celý týden a každý večer vedl kurzy s nožem, nácviky pádů a pák. Tomu pak v sobotu sekundoval jeho kolega Martin, s kterým nám všem přichystali úplné lanové centrum.

Večer, po deváté hodině, se nejen prvňáčci těšili do postelí. Ale zatímco někteří taekwondisté už usínali, na reprezentační závodníky čekalo v rámci jejich přípravy na Mistrovství Evropy ještě kompenzační cvičení. 

Ani pak však trenéři nešli spát - každý den kolem půlnoci sčítali body do týmové soutěže.  Ano, i tohle léto na děti čekala dobrodružná hra. Opět území Koreje, letos však 4. století a cesta k setkání s králem Gwanggaeto! Každý den zaznamenán v kronikách království Kogurjo, Kaja, Silla a Pekče. 

K tomu přidejme středeční táborskou hvězdárnu, čtvrteční večerní únikovku, sobotní bojovku. To vše a mnohem víc můžete vidět na bezmála 600 fotkách na [FB/taekwondo-strancice]({{ page.document }}).

Asi Vám je jasné, že toto soustředění nebylo jen o cvičení, ale hlavně o skvělém duchu strančického oddílu Taekwon-Do!

Děkujeme rodičům, panu Pačesovi a Pavlovi Haškovi za krásné nové vybavení pro naše žáky (stojany na přerážení speciálními technikami ve výskoku) a MŠMT za podporu dětí a mládeže.

Zážitky jsou stále živé, a to už nám začíná sezóna 2019/2020. A s ní i nová šance přihlásit se k nám!

Těšíme se na vás každé úterý a pátek ve strančické sokolovně.

Vaši trenéři. 

Těšíme se na Vás!
[Trenéři][1] školy Taekwon-Do ITF Strančice Petra, Tomáš, Pepa a Jarda

[1]: http://taekwondo-strancice.cz/treneri/


