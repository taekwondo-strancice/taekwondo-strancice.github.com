---
layout: post
title: Rozhovor se závodníky ČNUT po MS Inzell
tagline: David, Alex, Jakub a Jiří
group : news
categories: [novinky]
tags : [trénink, zrušení]
date: 2019-05-01 18:00:00 CEST
---
{% include JB/setup %}

Mistrovství světa je vrcholem snad pro každého sportovce. Před 14 dny skončilo v německém Inzellu Mistrovství světa 2019 v Taekwon-Do ITF. Krásná hala Max Aicher Arena hostila 1234 závodníků. Pro Vaši představu, abyste se dostali na tuto vrcholnou soutěž, musíte mít černý pásek a svými výkony se nominovat do národního týmu. V každé kategorii můžou závodit maximálně 3 soutěžící z každé země. Z ČNUT (České národní unie Taekwon-Do) se do reprezentace dostali 4 závodníci, Alexej Vištal a David Pačes z TKD ITF Strančice a Jakub Roubal a Jiří Beneš ze Sparringu Mnichovice. 
Našim závodníkům jsme po MS položili pár otázek a zde máte jejich odpovědi: 

**Taekwon-Do Strančice: 1/ Jak ses připravoval na MS?**

**David Pačes:** Moje příprava na MS začala v půlce ledna po oznámení nominace. Můj týdenní režim se skládal z 10 hodin v tělocvičně, z čehož bylo 6 hodin věnovaným sportovním zápasům a zbylé čtyři speciálním technikám. Dále jsem intenzivně trénoval individuálně doma.  Za pomoc a přípravu bych chtěl moc poděkovat všem našim trenérům, bez kterých bych na toto mistrovství vůbec nejel.

**Alex Vištal:** Předně si dovolím poděkovat celé trenérské sestavě Taekwondo ITF Strančice za to, jak se nám v průběhu přípravy na tuto akci věnovali. Bez nich bych vůbec nebyl tam, kde jsem teď. Děkuji, moc si toho vážím! 
Příprava na tento vrchol sportovní sezony byla opravdu intenzivní. Šest hodin tréninku v tělocvičně doplňovala intenzivní domácí příprava. Doplňkem pak byly  víkendová soustředění a treninky, jež naše škola pořádala. 

**Jakub Roubal:** Poctivě jsem absolvoval tréninky a tvořil si své vlastní plány. Nejvíce času jsem věnoval posilování odrazu a výskoku na speciální techniky. Jen zlehka mi přípravu narušovaly blížící se maturitní zkoušky.

**Jiří Beneš:** Jelikož se jednalo o MS, začal jsem více trénovat a více rehabilitovat. V rámci své přípravy jsem trénoval i se sourozencem, který mi pomáhal v zápasech a ve speciálních technikách.


**Taekwon-Do Strančice: 2/ Tvůj nejlepší a nejhorší moment MS?**

**David Pačes:** Mým nejlepším momentem bylo určitě to, když jsem dokázal porazit kanadského soupeře v týmových zápasech a získal bod pro náš tým. Nejhorším momentem bylo, když jsem v zápasech prohrál proti ukrajinskému soupeři a tím přišel o možnost v dalším pokračování.

**Alex Vištal:** Nejlepší moment ze všech byla asi chvilka těsně po vážení. Úspěšně jsem ho zvládl, což znamenalo, že jsem byl oficiálně zaregistrovaný a mohl závodit, seč mi síly stačily.  Stejně jako pro většinu závodníků, tak i pro mě byl nejhorším momentem prohra. I tak jsem však se svými výsledky spokojený, neboť jsem vybojoval 9. místo z celkem 83. závodníků. (Pozn. TKD Strančice: v kategorii TUL junioři, 1.dan)

**Jakub Roubal:** Dobré momenty přicházejí s každou správnou technikou, s každým povedeným výskokem nebo útokem na bodované místo. Ale ten nejlepší moment pro mě je, když vstupuji do nového zápasu. 
Tím nejhorším naopak je, když odcházím poražený.

**Jiří Beneš:** Můj nejlepší moment byl, když jsme vyhráli náš první teamový zápas s Kanadou.
A nejhorší moment byl, když jsem prohrál moje individuální zápasy hned v prvním kole se Španělem.


**Taekwon-Do Strančice: 3/ Který závodník tě nejvíce zaujal?**

**David Pačes:** Nezaujal mě jednotlivý závodník, ale celá rumunská reprezentace v disciplíně speciálních technik, ve které vyhráli spousty medailí. Líbilo se mi jejich zvláštní provedení některých kopů.

**Alex Vištal:** Nejvíce mě zaujali závodníci z Japonska, protože jsem upřímně nečekal, že by právě  Japonci, jejichž tradičním sportem je Karate, budou sportovně provozovat Taekwon-do. Musím říci, že cvičili opravdu na vysoké úrovni. 

**Jakub Roubal:** Přiznám se, že konkrétní závodník mě nenapadá, ale obecně mě zaujaly výkony polských reprezentantů ve speciálních technikách.

**Jiří Beneš:** Nejvíc mě zaujal závodník Wesley Filiki z Nového Zélandu. 


**Taekwon-Do Strančice: 4/ Jaká byla v hale atmosféra?**

**David Pačes:** Hala byla krásná. Seznámili jsme se se spoustou lidí z mnoha různých zemí. A co se týká fandění, nejvíce mě asi zaujal pokřik Kanady, který byl velice chytlavý a doteď ho nemůžu dostat z hlavy.

**Alex Vištal:** Atmosféra v hale byla dokonalá. Defacto jste se mohli potkat s kýmkoliv z jakékoliv části zeměkoule.  Každý den se halou rozléhaly týmové pokřiky, z nichž nejvíce mě zaujal ten kanadský, který byl sice velice krátký, leč chytlavý. 

**Jakub Roubal:** Fanoušci se jak vždy činili. Nechyběly tradiční písně a pokřiky mnoha státu. Postupně však divácké vzrušení sláblo, ale alespoň dostala prostor i česká menšina.

**Jiří Beneš:** Atmosféra v hale byla skvělá a všichni fandili, ale každým dnem to fandění ubývalo, což mě velmi mrzí. Na hale se mi líbilo, jak byla velká a prostorná.


**Taekwon-Do Strančice: 5/ Změnilo MS tvé cíle v TKD?**

**David Pačes:** Nezměnilo. Pořád je jedním z mých cílů v Taekwon-du získání medaile z takto velkých závodů. Po tomto mistrovství ale vím, že abych toho dosáhl, musím ještě hodně trénovat a cvičit.

**Alex Vištal:** Ano, tak jako každé závody, tak i MS pro mě představovalo studnice nových zkušeností, které mi určitě pomůžou se zlepšovat v TKD. Taktéž jsem si dokázal uvědomit chyby které jsem dělal. Určitě mě to nakoplo a dalo mi to nové cíle do života. 

**Jakub Roubal:** Mé cíle se s každou soutěží navyšují. Určitě bych se chtěl zlepšit ve speciálních technikách, ne pouze ve výskoku, ale i v jejich provedení.

**Jiří Beneš:** Samozřejmně. Chtěl bych se zlepšit. Při dalším MS bych chtěl dosáhnout lepšího výsledku.

Děkujeme reprezentantům za jejch odpovědi a přejeme jim, aby si splnili své cíle!

Vaši [trenéři](/treneri)

![Fotografie z rozhovoru](/files/img/reprezentanti-na-WCH-2019-Inzell.JPG)
